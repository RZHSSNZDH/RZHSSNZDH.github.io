# ماجرای راه‌اندازی نکست‌کلود روی کارساز شخصی
## بِسْمِ اللهِ الرَّحْمنِ الرَّحِیم

شش هفت ماهی است که با یکی دو نفر از دوستان کارسازی (سروری) گرفته‌ایم و روی آن انواع شیوه‌نامه‌های (پروتکل‌های) وی‌پی‌ان را راه‌اندازی کرده‌ایم. من روی آن پل تور راه‌اندازی کرده و از آن استفاده میکنم.

از مدت‌ها پیش دوست داشتم [نکست‌کلود](https://nextcloud.com/) شخصی داشته باشم و در ذهنم هم بود که روی همین کارساز این کار را بکنم ولی از آنجاییکه کارساز ضعیف بود فکر نمیکردم تحمل چیزی بیشتر از VPN را داشته باشد.

چند روز پیش گفتم بگذار امتحان کنم شاید شد! جستجو کردم که نصب نکست‌کلود روی کارساز شخصی چطوری است. دیدم حوصله ندارم اینکار را بکنم. ولش کردم. یکی دو روز که گذشت گفتم نه باید امتحانش کنم. از آموزش‌های فارسی داخل وب استفاده کردم و با snap (سیستم‌عامل کارساز اوبونتو است) روی کارساز نصبش کردم. با اینکه از اسنپ بدم میاید ولی با آن نصب کردم چون آموزش اینطوری گفت و حوصلهٔ سر و کله زدن نداشتم گفتم بگذار هر طور که آموزش میگوید پیش بروم.

نصب شد! الآن برای استفاده ازش نیاز به دامنه داشتم. یکی از دوستان هم‌کارسازی (!) دامنه‌ای داشت که فیلتر بود. علی الحساب آن را وصل کردیم به کارساز و واردش شدم و تنظیمات مورد نیاز را انجام دادم. ولی از آنجاییکه دامنه فیلتر بود نمیتوانستم استفادهٔ روزمره از نکست‌کلود بکنم.

خواستم دامنه بخرم. دیدم همهٔ دامنه‌ها بجز ir خیلی گران هستند. در خرید دامنهٔ ir هم شک داشتم چون داخلی است و گفتم شاید بفهمند روی آی‌پی‌ای که به دامنه وصل است VPN داریم و خود آی‌پی را فیلتر کنند! گشتم و گشتم تا بالاخره با تخفیف خیلی خوبی دامنهٔ sbs خریدم. با قیمت کمتر از ۱۰۰ هزار تومان. اگر چند سال بعد این نوشته را میخوانید برای اینکه قیمت دستتان باشد بگویم که دامنهٔ ir الآن قیمتی بین ۲۵ تا ۷۰ هزار تومان دارد :)

دامنه خریدم و علی الحساب با کلودفلر به آی‌پی کارساز متصلش کردم. سپس از طریق خود نکست‌کلود SSL آن را درست کردم و پوففف! همه چیز درست شد.

اپ‌های مورد نیاز را روی کارساز نصب کرده بودم. الآن که دامنه هم مشکلش رفع شد شروع کردم روی لپتاپ و گوشی کارهای لازم را انجام دادن. در لپتاپ که کار خاصی لازم نبود انجام دهم. فقط به بخش حساب‌های برخط گنوم رفتم و وارد نکست‌کلود شدم. در گوشی هم برنامه‌های مختلف از جمله برنامهٔ رسمی نکست‌کلود، اخبار نکست‌کلود، یادداشت‌ها و … را نصب کردم و تقویم و مخاطبین را هم به نکست‌کلود متصل کردم.

الآن که دارم این‌ها را مینویسم دیگر همه‌چیز رو به راه است. الآن فقط ترسم از حفظ حریم خصوصی است از این لحاظ که دامنه را با کلودفلر به آی‌پی متصل کرده‌ام. این مشکل را هم حل کنم دیگر همه چیز رو به راه است. (البته فکر کنم!)

ویرایش ۱ - ۲۹ فروردین ۱۴۰۴: خب انگار [حریم خصوصی مشکلی از این لحاظ ندارد](https://t.me/TehlugGp/446054) :)

### اپ‌هایی که روی کارساز نصب کردم

اگر با نکست‌کلود آشنایی داشته باشید میدانید که برای استفاده از قابلیت‌های مختلفش باید اپ‌هایی روی کارساز نصب کنید که قابلیت‌های مورد نظر را فعال کنند. در این بخش میخواهم اپ‌هایی که روی نکست‌کلودم نصب کرده‌ام را معرفی کنم.

از آنجاییکه کارساز قدرت و حافظهٔ زیادی ندارد و از طرفی من نیازم محدود است اپ‌های زیادی نصب نکرده‌ام. در ضمن نمیخواهم همهٔ اپ‌ها را فهرست کنم، فقط آنهاییکه به نظرم مهم‌ترند.

**[جی‌پادر سینک](https://apps.nextcloud.com/apps/gpoddersync)**: این افزونه برای همگام‌سازی پادپخش‌هایتان بین دستگاه‌های مختلفتان کاربرد دارد. اگر در دستگاه‌های مختلفی پادکست گوش میدهید به دردتان میخورد.

**[اخبار](https://apps.nextcloud.com/apps/news)**: من عادت دارم با خوراک RSS اخبار بخوانم. برای اینکه میخواهم اخباری که مثلا در گوشی میخوانم دیگر بصورت تکراری در لپتاپ نمایش داده نشوند از این اپ استفاده میکنم. اخباری که میخوانم با کارساز همگام میشوند و اینکه من فلان خبر را خوانده‌ام یا نه بین همهٔ دستگاه‌هایم همرسانی میشود.

![اخبار](https://raw.githubusercontent.com/nextcloud/news/master/screenshots/1.png)

**[یادداشت‌ها](https://apps.nextcloud.com/apps/notes)**: اینکه یادداشت‌هایی که در گوشی مینویسم در لپتاپ هم در دسترسم باشند جذاب است. برای همین این اپ را هم نصب کردم و برنامهٔ یادداشت گوشی و لپتاپ را به نکست‌کلود وصل کردم تا یادداشت‌هایم همگام شوند.

![یادداشت‌ها](https://raw.githubusercontent.com/nextcloud/screenshots/master/apps/Notes/notes.png)

**[وظایف](https://apps.nextcloud.com/apps/tasks)**: برنامه‌های ToDo را که دیده‌اید. این اپ برای این است که کارهایی که در این برنامه‌ها اضافه میکنیم با بقیهٔ دستگاه‌هایمان همگام شوند. فعلا ازش استفاده نمیکنم ولی هنوز حذفش نکرده‌ام.

![وظایف](https://raw.githubusercontent.com/nextcloud/tasks/master/screenshots/tasks-1.png)

**[مخاطبین](https://apps.nextcloud.com/apps/contacts)**: از مهمترین چیزها برای من در استفاده از نکست‌کلود همگام‌سازی مخاطبینم است. این اپ کارش همین است.

![مخاطبین](https://raw.githubusercontent.com/nextcloud/screenshots/master/apps/Contacts/contacts.png)

**[تقویم](https://apps.nextcloud.com/apps/calendar)**: اینکه وقتی اتفاقی را در تقویم گوشی ثبت میکنم در لپتاپ هم نمایش داده شود و برعکس باعث شد که تقویم گوشی و لپتاپ را به نکست‌کلود وصل کنم. کار این اپ همگام‌سازی این موارد است.

![تقویم](https://raw.githubusercontent.com/nextcloud/calendar/main/screenshots/week_new_event.png)

### برنامه‌هایی که روی اندروید نصب کرده‌ام

بالاخره برای استفاده از خدمات نکست‌کلود باید روی گوشی هم برنامه‌هایی نصب میکردم. فهرست آنها را برایتان مینویسم.

**[DAVx5](https://f-droid.org/packages/at.bitfire.davdroid)**: مهمترین برنامه برای استفاده از نکست‌کلود روی اندروید است به نظرم. ۳ قابلیت مهم دارد: همگام‌سازی مخاطبین، همگام‌سازی تقویم و همگام‌سازی حافظه.

![DAV](https://f-droid.org/repo/at.bitfire.davdroid/en-US/phoneScreenshots/1.png)

**[نکست‌کلود](https://f-droid.org/en/packages/com.nextcloud.client/)**: برنامهٔ رسمی و اصلی نکست‌کلود دو کاربرد اساسی دارد: دسترسی به فضای ابری نکست‌کلود و ورود به حساب نکست‌کلود توسط بقیهٔ برنامه‌ها.

![نکست‌کلود](https://github.com/nextcloud/android/raw/master/doc/Nextcloud_Android_Screenshots.png)

**[اخبار](https://f-droid.org/en/packages/co.appreactor.news)**: با اینکه برنامه‌های خبرخوان دیگری هم هستند که قابلیت اتصال به نکست‌کلود را داشته باشند ولی طبق تجربه خبرخوان خود نکست‌کلود را انتخاب کردم.

![اخبار](https://github.com/bubelov/news/raw/master/fastlane/metadata/android/en-US/images/phoneScreenshots/2.jpg)

**[Quillpad](https://f-droid.org/en/packages/io.github.quillpad/)**: به عنوان برنامهٔ یادداشتی که قابلیت اتصال به نکست‌کلود را دارد این را نصب کردم. با تجربه‌ای که از برنامهٔ رسمی یادداشت‌های نکست‌کلود داشتم این را انتخاب کردم.

![یادداشت](https://github.com/quillpad/quillpad/raw/master/fastlane/metadata/android/en-US/images/phoneScreenshots/1.png)

### برنامه‌هایی که در لپتاپ نصب کرده‌ام

از آنجاییکه [گنوم](https://www.gnome.org/) خودش قابلیت همگام‌سازی با نکست‌کلود دارد کار خیلی آسانتر میشود؛ خودش مخاطبین، تقویم و حافظه را همگام‌سازی میکند. تنها برنامه‌ای که برای استفاده از نکست‌کلود روی لپتاپ نصب کردم [Iota](https://flathub.org/apps/org.gnome.World.Iotas) است؛ به عنوان برنامهٔ یادداشت‌ها که از همگام‌سازی نکست‌کلود پشتیبانی میکند.

![آیوتا](https://gitlab.gnome.org/World/iotas/-/raw/main/data/screenshots/mobile.png)

---
ان شاء الله که این نوشته به دردتان خورده باشد. اگر راه‌هایی برای بهتر شدن تجربهٔ استفاده از نکست‌کلود میدانید خوشحال میشوم با من همرسانی کنید.