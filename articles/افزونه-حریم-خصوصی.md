# افزونه‌های محافظ حریم خصوصی که در فایرفاکس استفاده میکنم
## بِسْمِ اللَّـهِ الرَّحْمَـٰنِ الرَّحِيم
مسئلهٔ حریم خصوصی مهمی است که خیلی‌ها حرفش را میزنند ولی از آنجاییکه محافظت ازش سخت است، خیلی وقت‌ها همان‌هایی که حرفش را میزنند رهایش میکنند. در بین موارد مربوط به محافظت از حریم خصوصی، حریم خصوصی در استفاده از وب جزو مهمترین مباحث است. در این نوشته قصد دارم افزونه‌هایی را که برای افزایش حریم خصوصی در استفاده از وب استفاده میکنم را معرفی کنم.

### Canvas Blocker
یکی از راه‌های جاسوسی در وب استفاده از [اثرهای انگشت](https://www.zoomit.ir/internet-network/376369-what-is-browser-fingerprinting-how-can-you-block-it/) دستگاه و مرورگر توسط وبگاه‌هاست. مثلا وبسایت ابعاد نمایشگار، بخش صوت دستگاه و … را بررسی میکنند و اطلاعات آن را دریافت میکنند. یکی از کارهایی که با این اطلاعات میشود انجام داد این است که حتی با تغییر IP هم میتوانند بفهمند که آیا این فلان کس است یا بهمان کس چون مرورگر و دستگاه هر کسی که هر بار تغییر نمیکند.

![CanvasBlocker](https://addons.mozilla.org/user-media/previews/full/191/191763.png)

افزونهٔ [Canvas Blocker](https://addons.mozilla.org/en-US/firefox/addon/canvasblocker/) کارش مسدود کردن دسترسی وبگاه‌ها به این اثرهای انگشت است. میتوانید تنظیم کنید که دسترسی به اثرهای انگشت بسته شود یا اثر انگشت دروغ به وبگاه ارائه شود یا اینکه به هر سایتی که خواستید اثر انگشت واقعی را نمایش بدهد.

بسیاری از وبگاه‌ها بدون دسترسی به اثرهای انگشت کار نمیکنند؛ مخصوصا وبگاه‌های جدیدتر. برای همین بیشتر اوقات نمیشود دسترسی‌شان را به اثرهای انگشت بست، ولی میتوان اثر انگشت دروغ به وبگاه‌ها داد که این افزونه این کار را ممکن میسازد.

### Clear URLs
![ClearURLs](https://addons.mozilla.org/user-media/previews/full/231/231733.png)

دیده‌اید بعضی وقت‌ها پارامترهایی در URL به وبگاه ارسال میشوند که نمیدانیم چه هستند؟ [این افزونه](https://addons.mozilla.org/en-US/firefox/addon/clearurls/) آن پارامترها را از URL حذف میکند. حرفش هم این است که این پارامترهای ارسال‌شده حاوی اطلاعاتی ناقض حریم خصوصی کاربرند. در کل زیاد اتفاق نمیافتد که این افزونه خودش را ملزم به پاکسازی URL کند. برای شخص من که حدود ۱٪ URLهای مورد استفاده‌ام را پاکسازی کرده است.

### Language Switcher
![LS](https://addons.mozilla.org/user-media/previews/full/220/220977.png)

یکی از راه‌های وبگاه‌ها برای شناسایی کاربران، زبان مرورگر آنهاست. با [این افزونه](https://addons.mozilla.org/en-US/firefox/addon/language-switcher/) میتوانید هر زبانی که خواستید به عنوان زبان مرورگرتان به وبگاه‌ها قالب کنید. یعنی بدون اینکه زبان مرورگرتان تغییر کند هر زبانی که بخواهید وبگاه فکر میکند زبان مرورگرتان همان است. این کار فقط برای افرادی که وسواس نسبتا زیادی برای حریم خصوصی دارند مهم است. این افزونه امکانات خاصی ندارد و کلا یک فهرست دارد که انتخاب کنید چه زبانی به وبگاه‌ها ارائه شود.

### No Script
![NoScript](https://addons.mozilla.org/user-media/previews/full/267/267408.png)

شاید مشهورترین افزونهٔ این فهرست [No Script](https://addons.mozilla.org/en-US/firefox/addon/noscript/) باشد. این افزونه برای مسدود کردن اجرای جاوااسکریپت وبگاه‌های مختلف است. یعنی اگر جاوااسکریپتی مربوط به گوگل در هر سایتی اجرا شود میتوانید آن را مسدود کنید. حتی میتوانید جاوااسکریپت وبگاهی که آن را استفاده میکنید را هم مسدود کنید. بالاخره جاوااسکریپت از مهمترین ابزارهای جاسوسی‌ست. یکی دو سال پیش شنیدم که وقتی با رایانه از اینستاگرام استفاده میکنید، اینستاگرام حتی مسیر نشانگر موشی‌تان را پیگیری میکند؛ و این با جاوااسکریپت ممکن است.

### User-Agent Switcher and Manager
![UA](https://addons.mozilla.org/user-media/previews/full/188/188200.png)

وبگاه‌ها نوع و نگارش مرورگر و سیستم‌عامل‌تان را از طریق عبارتی موسوم به User-Agent درک میکنند. [این افزونه](https://addons.mozilla.org/en-US/firefox/addon/user-agent-string-switcher/) برای تغییر دادن این UA در مرورگرتان است. از بین فهرستی که از مرورگرها، نگارش‌های آنها و سیستم‌عامل‌ها دارد مواردی را انتخاب میکنید و میشود UA شما. مثلا من که از فایرفاکس در آرچ استفاده میکنم، کروم در iOS را انتخاب کرده‌ام. الآن وبگاه‌ها فکر میکنند من از کروم آن هم در iOS استفاده میکنم.

---
این ۵ افزونه، افزونه‌هایی هستند که در فایرفاکس برای حفاظت از حریم خصوصی‌ام و شناخته‌ شدنم توسط وبگاه‌ها علاوه بر تغییر IP (اکثرا توسط تور) استفاده میکنم. امیدوارم برایتان مفید بوده باشد.

#### پی‌نوشت ۱۰ دی:

### RandomUA
![RUA](https://addons.mozilla.org/user-media/previews/full/190/190838.png)

دنبال این بودم که User-Agentـم در هر برگهٔ مرورگر متفاوت باشد. این افزونه را پیدا کردم. این افزونه برای هر درخواست ارسالی بصورت تصادفی یک User-Agent جدید ارسال میکند. در نتیجه حریم خصوصی بیشتر حفظ میشود. مثل مرورگر تور که برای هر برگه مدار جدیدی استفاده میکند. بنابراین این افزونه را جایگزین افزونهٔ قبلی کردم.