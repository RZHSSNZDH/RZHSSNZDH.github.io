# اپن‌استریت‌مپ چیست؟ | معرفی StreetComplete
## بِسْمِ اللَّـهِ الرَّحْمَـٰنِ الرَّحِيم
 در دنیا تعداد انگشت‌شماری نقشه حداقل از نوع درست حسابی‌ش وجود دارند. نقشهٔ گوگل، بینگ (مایکروسافت) و اپن‌استریت‌مپ. اگر نوشته‌های قبلی من را دنبال کرده باشید میدانید که قطعا من با دو مورد اول مخالفم چون انحصاری‌ند. OSM چون آزاد است هر کسی بخواهد میتواند از آن استفاده کند. به همین دلیل تپسی، اسنپ، بلد، نشان و بسیاری از برنامه‌های اینچنینی از این نقشه استفاده میکنند. یعنی نقشه‌ای که شما در بلد میبینید OSM است.

اپن‌استریت‌مپ مثل یک منبع داده است مثل ویکی‌پدیا با این تفاوت که بجای مقاله در آن مکان‌ها، خیابان‌ها و موارد مشابه قرار دارند. نشانی وب رسمی آن [این](https://www.openstreetmap.org/) است.

> بنابر مطالب گفته شده منطقی‌ست که OSM بهترین نقشه است؛ زیرا کاربر را محدود نمیکند برای استفاده از آن که از نرم‌افزار(هایـ)ی خاص استفاده کند.

با توجه به آزاد بودن و غیرانتفاعی بودن OSM، توسعهٔ این نقشه توسط کاربران اتفاق میافتد. یعنی من و شما هستیم که این نقشه را توسعه میدهیم. در این نوشته هدفم اشارهٔ کوتاهی به یکی از راه‌های توسعهٔ این نقشه و مشارکت در آن است.

### StreetComplete
این نرم‌افزار آسانترین راه مشارکت در OSM است. در StreetComplete شما میتوانید با پاسخ به سوالاتی که برنامه از شما میپرسد در تکمیل نقشه مشارکت کنید.
![Street complete](https://camo.githubusercontent.com/3758d1a086b9fa38230589f26035bcb3ff94d46aa819137e5ba423c2459ff4e1/687474703a2f2f7777772e776573746e6f72646f73742e64652f737472656574636f6d706c6574652f66656174757265477261706869632e706e67)
StreetComplete در طول سفر شما نشانه‌هایی را در نقشه به شما نمایش میدهد، با کلیک روی هر یک از آنها سوالی از شما پرسیده میشود که با پاسخ به آن، پاسختان در OSM ثبت میشود.
![نشانه‌ها](https://github.com/streetcomplete/StreetComplete/raw/master/metadata/en/images/phoneScreenshots/screenshot1.png)
مثلا تصویر زیر ساعت کاری مکانی را میپرسد:
![ساعت کاری](https://github.com/streetcomplete/StreetComplete/raw/master/metadata/en/images/phoneScreenshots/screenshot6.png)
علاوه بر ساعت کاری سوالاتی از قبیل جنس خیابان (آسفالت، بتن، سنگفرش و …)، تعداد خطوط خیابان، روشنایی خیابان در شب و … از شما پرسیده میشود. StreetComplete مثل یک بازیست برای همین خسته‌کننده نیست.
نکته‌ای که دربارهٔ این نرم‌افزار حالب است، این است که با توجه به مشارکت‌هایتان، جایزه‌هایی به شما میدهد که صرفا ارزش معنوی دارند ولی موجب انگیزه میشوند. مثلا وقتی سوالات مربوط به دوچرخه‌سواری را پاسخ میدهید، پس از مدتی از شما بابت کمک به دوچرخه‌سوارها تشکر میکند.

یکی از نکاتی که علاوه بر پاسخ به پرسش‌ها در این برنامه وجود دارد این است که میتوانید مکان‌هایی مثل بیمارستان‌ها یا هتل‌ها و … و مواردی مثل عابربانک، خودبرداز، سطل زباله و … را اگر در نقشه ثبت نشده باشند **به راحتی** ثبت کنید. فقط کافیست از بخش لایه‌ها مثلا مکان‌ها را انتخاب کنید و نقطهٔ مورد نظر را انتخاب کنید و از فهرست مکان مورد نظر را برگزینید.

برای کمک به توسعهٔ یک نقشه فقط اینکه مواردی وارد آن کنیم لزوما کافی نیست. یکی از مواردی که در StreetComplete میتوانید انجام دهید ثبت رد است. ثبت رد یعنی ذخیره مسیری که رفته‌اید. ردها به این درد میخورند که اگر کسی خواست در OSM خیابانی رسم کند، ردهای افرادی که از آن گذشته‌اند را میبیند و مسیر را دقیق‌تر رسم میکند. البته نرم‌افزارهایی هستند که میتوانید با ثبت رد خود، از آن برای مسیریابی در زمان‌های آینده استفاده کنید؛ مثل [OSMand](https://f-droid.org/en/packages/net.osmand.plus/). برای ثبت رد در StreetComplete باید انگشت خود را روی صفحه نگه دارید، بعد گزینهٔ «ثبت رد» را بزنید.

> در نهایت بگویم برای نصب StreetComplete میتوانید از [f-droid](https://f-droid.org/en/packages/de.westnordost.streetcomplete/) اقدام کنید.