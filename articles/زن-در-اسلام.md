# زن در اسلام
## بِسْمِ اللَّـهِ الرَّحْمَـٰنِ الرَّحِيم
بحث سر اینکه آیا اسلام زن را حقیر فرض کرده یا نه از قرن‌ها پیش تا الآن بوده است. استدلال کسانی که این جمله را قبول دارند احکام اسلام دربارهٔ زن است؛ احکامی مثل نصف بودن ارث زن، نصف بودن دیهٔ زن و …. تعدادی هم در صدد پاسخ به این سوالات برآمده‌اند؛ از جمله شهید مطهری در «نظام حقوق زن در اسلام».

ولی هدف من در این نوشته تمرکز روی اینگونه احکام نیست. من در نوشته‌ام سعی دارم مواردی از دین مبین را خدمتتان عرض کنم که اوج شکوه زن در اسلام را نشان دهند. مواردی که نشان میدهند زن در اسلام چقدر مهم است و اگر تفاوتی در حقوق و احکام زن و مرد در اسلام هست، حتما دلیلی موجه دارد و دلیل آن تحقیر زن نیست.

### دلیل خلقت
یک حدیث قدسی وجود دارد که خدا به پیامبر اکرم (ص) فرمود:«یا أَحْمَدُ! لَوْلاک لَما خَلَقْتُ الْأَفْلاک، وَ لَوْلا عَلِی لَما خَلَقْتُک، وَ لَوْلا فاطِمَةُ لَما خَلَقْتُکما.» یعنی:«ای احمد (ص)! اگر تو نبودی، آسمان‌ها را نمی‌آفریدم؛ و اگر علی (ع) نبود، تو را نمی‌آفریدم، و اگر فاطمه (س) نبود، هیچکدامتان را خلق نمیکردم.»

میبینید؟ پیامبر اکرم (صلوات الله علیه) و علی (علیه السلام) مرد بودند ولی حضرت زهرای **زن** بر آن دو اولی‌تر ذکر شده. در اسلام یک زن دلیل خلقت عالم است!

### تسبیحات حضرت زهرا (سلام الله علیها)
بعد از نماز یکی از تاکیدات مهم دین، گفتن تسبیحاتی است که به آن میگوییم «تسبیحات حضرت زهرا (س)». یکی از مهم‌ترین مستحباتی که خیلی‌ها آن را انجام میدهند به نام یک **زن** است!

### ملجاء علما
حرم حضرت فاطمهٔ معصومه (سلام الله علیها) در قم توسط مسلمانان زیادی زیارت میشود. کاری به عوام مسلمان ندارم. قم شهر علم است؛ علوم اسلامی. شنیده‌ام علمای بزرگ که در قم ساکن بودند و هستند هر روز خود را موظف میبینند به زیارت حرم این بانوی مکرمه بروند. آنها هر روز به زیارت حرم یک **زن** میروند!

### پنج تن آل عباء
ذکری در اسلام داریم بنام «صلوات حضرت فاطمهٔ زهرا (س)». این صلوات خیلی در اسلام مؤکد است. محتوای آن این است: اللّهُمَّ صَلِّ عَلی فاطِمَةَ وَ اَبیها وَ بَعْلِها وَ بنیها بِعَدَدِ ما اَحاطَ بِه عِلْمُکَ.

دقت کردید؟ نگفت «محمد»؛ گفت «ابیها». نگفت «علی»؛ گفت «بعلها». نگفت «حسن و حسین»؛ گفت «بنیها»! یعنی همهٔ پنج تن آل عبا را حول یک **زن** تعریف میکند.

### فاطمیه
وقتی اسم عزاداری میاید، بعد از محرم ذهن به سمت فاطمیه میرود. بیست روزی که مسلمانان برای شهادت زهرای مرضیه (صلوات الله علیها) عزاداری میکنند. فکر کنید؛ دومین عزاداری بزرگ سال برای شهادت یک **زن** است! جالب اینکه فاطمیه ۲۰ روز است درحالیکه عزاداری محرم ۱۰ روز.

### زنان قرآنی
در قرآن بارها از زنانی با صفات مثبت یاد شده؛ آسیه، مادر حضرت موسی و …. مثلا:

﴿إِذْ قَالَتْ رَبِّ ابْنِ لِي عِنْدَكَ بَيْتًا فِي الْجَنَّةِ وَنَجِّنِي مِنْ فِرْعَوْنَ وَعَمَلِهِ وَنَجِّنِي مِنَ الْقَوْمِ الظَّالِمِينَ﴾

﴿وَأَوْحَيْنَا إِلَى أُمِّ مُوسَى أَنْ أَرْضِعِيهِ فَإِذَا خِفْتِ عَلَيْهِ فَأَلْقِيهِ فِي الْيَمِّ وَلَا تَخَافِي وَلَا تَحْزَنِي إِنَّا رَادُّوهُ إِلَيْكِ وَجَاعِلُوهُ مِنَ الْمُرْسَلِينَ﴾

بله؛ **زن** در اسلام میتواند آنقدر شکوه داشته باشد که با نیکی در قرآن ازو یاد شود.

### مدافعان حرم
حتما عبارت «مدافعان حرم» را شنیده‌اید. این بند شاید زیاد مربوط به اسلام خالی نباشد و مربوط به برداشت جمهوری اسلامی از اسلام است ولی خب. مدافعان حرم مردانی بودند که رفتند جانشان را برای دفاع از حرم بدهند. حرم چه کسی؟ حضرت زینت (سلام الله علیها). آری؛ مسلمان‌ها رفتند جانشان را برای دفاع از حرم یک **زن** دادند.