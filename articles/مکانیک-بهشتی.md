# مهندسی مکانیک، دانشگاه شهید بهشتی
## بِسْمِ اللَّـهِ الرَّحْمَـٰنِ الرَّحِيم

دانشگاه برای خیلی‌ها، قبل از ورود به آن، محل عجیبیست. دانش‌آموزان دوست دارند هر چه میتوانند اطلاعات بیشتری دربارهٔ دانشگاه‌های مختلف و رشته‌های مختلف به دست آورند. مخصوصا در این زمان که دوران بین کنکور و دانشگاه است. به همین دلیل تصمیم گرفتم دربارهٔ دانشگاه و رشته‌ٔ تحصیلی خودم بنویسم تا شاید برای کسی مفید باشد.

من دانشجوی رشتهٔ مهندسی مکانیک در دانشگاه شهید بهشتی هستم. دانشگاه شهید بهشتی چندین پردیس در تهران و بقیهٔ شهرها دارد. پردیس مرکزی و اصلی دانشگاه در ولنجک تهران قرار دارد و شامل رشته‌های پزشکی و دندانپزشکی، علوم انسانی، علوم پایه، تربیت بدنی و تعدادی مهندسی است. مهندسی‌هایی که در پردیس مرکزی قرار دارند این موارد هستند: مهندسی پزشکی، مهندسی کامپیوتر، مهندسی شیمی و بخشی از مهندسی برق. بقیهٔ مهندسی‌ها از جمله مهندسی مکانیک، در پردیس شهید عباسپور در محلهٔ حکیمیهٔ تهرانپارس در شرق تهران قرار دارند.

پردیس شهید عباسپور از نظر موقعیت مکانی در منطقهٔ خوش آب و هواییست؛ از مرکز شهر دور است و به همین دلیل اکثرا هوای آلوده‌ای ندارد و همچنین نزدیک به دماوند و لواسان است. محیط خود پردیس هم که به معنی واقعی کلمه جنگل است! یعنی اینطور نیست که در بین ساختمان‌ها درخت وجود داشته باشد، بلکه در وسط جنگل چند ساختمان ساخته شده است! از نظر طبیعت پردیس شهید عباسپور احتمالا بی‌نظیر است.

اتاق‌های خوابگاه‌های پردیس شهید عباسپور ۴ نفره هستند. خوابگاه دخترها در محل خوبی از پردیس قرار دارد و خوابگاه پسرها آن طرف خیابان است و از طریق پُلی که از روی خیابان میگذرد مستقیم به پردیس متصل میشود. وضعیت خوابگاه‌ها خوب است؛ نه اینکه خوب باشد، یعنی فکر نکنم خوابگاه بقیهٔ دانشگاه‌ها بهتر از این باشد.

در داخل پردیس شهید عباسپور ساختمانی وجود دارد به نام «دکتر هشترودی». کلاس‌های کارشناسی همهٔ رشته‌ها در این ساختمان برگزار میشوند. یعنی نباید انتظار داشته باشید کلاستان در دانشکدهٔ مخصوص به خودتان برگزار شود؛ حتی کلاس‌های تخصصی. عیب این قضیه این است که حس دانشگاه بودن کمرنگ میشود ولی در عوض با بچه‌های رشته‌های مختلف بُر میخورید.

یک نکته دربارهٔ دانشکدهٔ مکانیک دانشگاه شهید بهشتی بگویم؛ رشته‌های مهندسی مواد، صنایع و انرژی هم در این دانشکده قرار دارند! یک دانشکده و تعداد کثیری رشته…

اگر بخواهم از نظر علمی مهندسی مکانیک این دانشگاه را بررسی کنم، باید بگویم من تدریس اساتید بقیهٔ دانشگاه‌ها را ندیده‌ام ولی چیزی که تابحال از دیدن اساتید خودمان و شنیده‌هایم از دوستانم که در شریف، امیرکبیر و خواجه نصیر هستند فکر نکنم اساتید دانشگاه شهید بهشتی سطح پایین‌تر از دانشگاه‌های دیگر تهران باشند.

من زیاد اهل ورزش نیستم ولی دربارهٔ ورزش باید بگویم خوابگاه‌ها خودشان باشگاه دارند. اگر برایتان کافی نبود داخل پردیس مجموعه‌ای ورزشی با نام «شهید قنبرزاده» قرار دارد که میتوانید از آن استفاده کنید. اگر باز هم بیشتر خواستید میتوانید به پردیس مرکزی بروید و از امکانات دانشکدهٔ تربیت بدنی استفاده کنید!

اگر علاوه بر مهندسی به فعالیت‌های فرهنگی هم علاقه دارید شاید زندگی در پردیس شهید عباسپور برایتان کمی کسل‌کننده باشد. هیئت و بسیج پردیس فعالیت خوبی دارند و میتوانید در آنها فعالیت کنید؛ ولی انجمن اسلامی، کانون ادبیات، کانون هنری و … در آن رسما مرده‌اند! اگر بخواهید در این نوع فعالیت‌ها شرکت کنید باید دنبال رفت و آمد به پردیس مرکزی در ولنجک باشید.

یک نکته هم بگویم؛ دانشگاه شهید بهشتی در رشتهٔ مهندسی مکانیک در مقطع کارشناسی ۶ گرایش مکانیک سیالات، مکانیک جامدات، ساخت و تولید، مکاترونیک، تاسیسات و نیروگاه و انرژی را داراست. برای اطلاعات بیشتر [این](https://www.sbu.ac.ir/documents/1808449/0/سرفصل+کارشناسی+مهندسی+مکانیک-ورودی+99+و+بعد.pdf/87ecc2bb-b771-2a30-56a7-59880ac41663?t=1634638221962) را ببینید. دربارهٔ کارشناسی ارشد اطلاعی ندارم :)

امیدوارم این نوشته برایتان مفید باشد. در ادامه هم اگر مواردی به ذهنم رسید سعی میکنم این نوشته را بروزرسانی کنم.